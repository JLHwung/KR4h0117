# -*- mode: mandoku-view; -*-
#+TITLE: 石倉歷代詩選
#+DATE: 2015-08-25 00:38:14.540717
#+PROPERTY: ID KR4h0117
#+PROPERTY: BASEEDITION WYG    
#+PROPERTY: JUAN 卷二百二十五
<pb:KR4h0117_WYG_225-1a>¶
欽定四庫全書¶
　石倉歴代詩選巻二百二十五¶
　　　　　　　　　　　　明　曹學佺　編¶
　宋詩一百二¶
　　黄希旦¶
　　　性慵¶
性慵人事拙思向逺山居欲得是非少先宜來往疎善¶
鄰惟水竹良友秪琴書冷淡生涯外逍遥一室虚¶
<pb:KR4h0117_WYG_225-1b>¶
　　　頥眞亭¶
剪去舊蒿萊開亭養聖胎閉關虚室白隱几寸心灰月¶
上池浮露風生竹掃苔悠悠奔競者何處問丹臺¶
　　　春日書懐和韻¶
二月又將半閒居興若何芳菲殊未賞泥濘阻相過華¶
砌饒苔蘚柴門長薜蘿韶顏須自惜隨分樂天和¶
　　　采藥¶
采藥山中去扳躋不覺賒深源無俗迹滿地是靈芽巖¶
<pb:KR4h0117_WYG_225-2a>¶
逈陰留雪溪澄淨見沙可憐名利客應笑此生涯¶
　　　和人秋感¶
烈士感秋興高吟擊太阿功名辜壯志歲月歎流波永¶
巷蛩初響荒堦葉漸多靈槎如可約從此汎銀河¶
　　　水心亭¶
爲愛方池淨危亭此構新寒光揺玉鑑晴色戲金鱗月¶
上驪宮曉蓮開水府春主人能息慮四座絶風塵¶
　　　詠竹¶
<pb:KR4h0117_WYG_225-2b>¶
生涯何所有滿砌植琳琅痩影碎秋月徤梢横曉霜且¶
從喧鳥雀終待集鸞凰吟遶都忘却誰知此興長¶
　　　二月春將半三首¶
二月春將半幽居掩竹齋自慙疎懶甚苔蘚滿空堦¶
二月春將半農畊細雨中花前輕薄子醉倒笑春風¶
二月春將半霖霪雨尚寒松黄収拾晩狼籍滿金壇¶
　　　贈逸人¶
白雲處士入雲中三尺焦琴百尺松長嘯一聲寒澗逺¶
<pb:KR4h0117_WYG_225-3a>¶
千厓萬壑起清風¶
　　　寄贈寶幢修山主¶
瑶幢眞勝槩晦迹一禪翁語黙呈心印縱横振祖風晝¶
閒人事外夜静月華中若問春來意松青百卉紅¶
　　　秋日登樓¶
高閣倚斜陽登臨覺倍凉殘蟬空自咽歸燕爲誰忙蔽¶
日雲頭猛沿山雨脚長竹邨溪上影髣髴似瀟湘¶
　　　懐中孚¶
<pb:KR4h0117_WYG_225-3b>¶
暌違雖未久南走夢魂多客路隨飄梗年光歎擲梭葉¶
凋隋苑樹風走洞庭波舊約龍山會歸來赴若何¶
　　　晩眺¶
晩凉思逺眺策杖出松林車馬自來往路岐横古今商¶
飈未落葉永巷巳鳴砧自笑眠雲客因時感激深¶
　　　寄友人¶
性僻少知已惟君日往還聽琴憐寂静賒酒笑艱難俗¶
眼從他白吾儕且任閒生涯人莫問到處有雲山¶
<pb:KR4h0117_WYG_225-4a>¶
　　　簡襲慶齋主人¶
雨過浮山好無如襲慶齋主人操大雅樓閣俯蒼厓檻¶
碧揺新柳庭黄發嫰槐登臨詩酒興此際與誰偕¶
　　　逺遊¶
自在逺遊去閒門誰見過援琴空轉軫對酒不成歌秋¶
景生新桂凉風撼敗荷天涯誰是侶歲暮莫蹉跎¶
　　　秋半¶
晩吹生叢竹凄凉又半秋年華驚倐忽人事覺淹留林¶
<pb:KR4h0117_WYG_225-4b>¶
噪殘蟬急山光暮雨收登臨將眺望煙霧閉層樓¶
　　　古意¶
大道長閒閒人心自艸艸天地固無私賢愚同一老誰¶
信丹丘人顏色常美好我亦斯人徒相從須及早君看¶
東流波日夜長浩浩¶
　　　寄益老侍官南康¶
匡山勝槩昔賢欽今日多君復訪尋李白書堂螢自照¶
樂天禪室月空臨澗松巖檜當年色霧鶴霜猿此際音¶
<pb:KR4h0117_WYG_225-5a>¶
莫對他山忘故里武夷秋晩洞雲深¶
　　　竹洞¶
竹洞新開碧玉林徑幽疑入五華深夜篩明月一天静¶
晝擁青雲四座陰剪杖佇看雷雨化迎風時聽鳳凰吟¶
煙霞不用重關閉塵俗誰能此訪尋¶
　　　燈夕和韻¶
年年此夕鬨閭閻豈料閒居興自恬競逐艷陽遊冶去¶
寧知華髪等閑添火連夜市曾無禁燈混星文不可占¶
<pb:KR4h0117_WYG_225-5b>¶
聞道玉樓歡宴處夜䦨猶未捲珠簾¶
　　　讀禪月集¶
唐末髙僧號貫休篇章激切近詩流煙華雪月何妨咏¶
水竹雲林不礙遊蜀國至今名籍甚蘭溪當日蹟淹留¶
此心彈指雖云妙爭奈闍黎未㸃頭¶
　　　閒居¶
艸堂嘯傲動經年巳把生涯付自然謾費工夫披古籍¶
懶通名字謁時賢爐中閒養陰陽火身外誰求子母錢¶
<pb:KR4h0117_WYG_225-6a>¶
寄語王褒如著論不同呼吸學神仙¶
　　　寄李尊師¶
底事悠悠信莫聞還疑深入武陵源幾年江上秋風夜¶
故國閩中暮雨村塵世功名寧自笑蓬壺㫖趣有誰論¶
路岐無盡人空老白髪慈親奈倚門¶
　　　謝人惠星冠¶
學道多年尚屈蟠豈勝仙伯贈峩冠曉簪乍覺星攢頂¶
夜戴偏宜月滿壇對鑑寧煩朋友正避時羞爲利名彈¶
<pb:KR4h0117_WYG_225-6b>¶
豫思他日雲林下輕罩紗巾鶴髪寒¶
　　　幔亭¶
曾孫嘗會幔亭中脯擘麒麟酒滿鐘宴罷不知消息處¶
至今鄉老望孤峰¶
　　　讀方干詩¶
數篇騷雅名雖逺三拜逢迎禮過差補得唇來身已老¶
灌園何苦更咨嗟¶
　　　和賈鴻舉移竹¶
<pb:KR4h0117_WYG_225-7a>¶
琳房珠館何虚寂寶砌無塵苔蘚碧仙翁倚檻静吟哦¶
却憶篔簹拂巖石勁節虚心守歲寒未嘗暫變風霜色¶
移來迢遞不辭勞深根訝向瑶臺植漸承春意葉青青¶
時惹天香煙羃羃月籠翠影尚蕭踈露被繁枝纔滴瀝¶
迎風閒夜擬龍吟結實他年期鳳食非才終約老煙霞¶
此際謬當親採擇寄言紅紫莫相猜彼此無情䝉化力¶
逢時剪拂任他人沈去葛陂都咫尺¶
　　　感時行¶
<pb:KR4h0117_WYG_225-7b>¶
勸君莫種木槿花朝榮暮落堪咨嗟勸君種取亭亭竹¶
霜繁風勁依然綠誰不見陳餘張耳輩當面論交旋踵¶
背又不見管鮑光武與嚴光貧賤富貴難相忘英聲獨¶
與天地長令人萬古遥相望不可得見空徬徨¶
　　　觀申公山水¶
申公山水老更狂躭躭巨耳雙瞳方生涯秃筆數千管¶
欲與造化争毫芒長煙三素挂四壁經營指㸃何安詳¶
凝神净慮偶得意一灑混沌開𤣥黄須㬰三才及萬類¶
<pb:KR4h0117_WYG_225-8a>¶
迤邐筆下分低昂水寒石痩老木恠蒹葭岸古天蒼蒼¶
伊余本是山間叟對此直欲乘風翔咫尺杳然數萬里¶
直疑跳入壺中藏¶
　¶
　¶
　¶
　¶
　¶
<pb:KR4h0117_WYG_225-8b>¶
　¶
　¶
　¶
　¶
　¶
　¶
　¶
　石倉歴代詩選巻二百二十五¶
