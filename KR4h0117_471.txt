# -*- mode: mandoku-view; -*-
#+TITLE: 石倉歷代詩選
#+DATE: 2015-08-25 00:38:22.476258
#+PROPERTY: ID KR4h0117
#+PROPERTY: BASEEDITION WYG    
#+PROPERTY: JUAN 卷四百七十一
<pb:KR4h0117_WYG_471-1a>¶
欽定四庫全書¶
　石倉歴代詩選巻四百七十一¶
　　　　　　　　　　　　明　曹學佺　編¶
　明詩次集一百五¶
　　張鳯翔¶
　　　相逢狹路間¶
相逢狹路間路狹車不容錦衣二年少玉勒覊雙龍問¶
君在何處君家人易知易知亦難忘金水河之湄金釘¶
<pb:KR4h0117_WYG_471-1b>¶
次朱户翠波通瑶池堂上奏絲竹堂下喧鼔鼙太宫錦¶
襴腰登饌羅珍竒嬌娃俱二八魚貫傳瑶巵宫粉各殊¶
别婉娩芙蓉姿清歌稱妙舞宻眄揚修眉椒蘭蕩邪穢¶
暗度青雲逵不知夕陽下但見華筵移兄弟兩三人置¶
身俱不卑大者上柱國次者校尉司小者亦列侯中禁¶
容奔馳五日一來歸中使相追隨輿圍綺羅盖馬絡黄¶
金覊門排虎牙杖室結蓮花帷大婦繡鴛鴦中婦抱嬰¶
兒小婦持斑管對局裁新詩丈夫且安坐玉笛不成吹¶
<pb:KR4h0117_WYG_471-2a>¶
柔聲忽滿竅清響飛天涯¶
　　　白馬篇¶
白馬如飛龍金鞍燿朝日腰下瑶房開龍泉山可劈上¶
堂辭二親誓不顧家室西出長安門馳突如風疾遥望¶
白龍堆欲𢷬𤣥狐窟羯胡撼地來北風吹觱篥交刃陣¶
雲昬彎弓昴宿失登壇斬樓蘭傳檄收哈宻功成勒天¶
山闗河置津驛部列五校屯凱旋六師卒天子燕武英¶
太史秉直筆豈恤萬户封所貴吾事畢¶
<pb:KR4h0117_WYG_471-2b>¶
　　　湘妃祠¶
虞帝南征不復歸湘君日暮啼青衣秋風娜娜湘水冷¶
愁雲化作清霜飛清霜著草草欲死著竹竹黄印斑紫¶
蒼梧雲色凝不流夫君渺渺雲上頭曼聲浣月正愁絶¶
何處雌凰聲不歇蟠龍起舞潭水波幽吟咽咽生盤渦¶
癡雲作雨老天泣竹中奈此雙愁娥¶
　　　南洲老人歌¶
南洲老人好吹笛鐵管横江僅三尺清風灑灑拂紫髯¶
<pb:KR4h0117_WYG_471-3a>¶
水底眠龍時唧唧江濤走石驪珠寒列仙隠約呼雲端¶
白榆歴歴不可拾遺我一粒黄金丹刀圭入口骨毛爽¶
兩腋生翰脱塵網銀橋四畔水瀰瀰拏斗捫天時下上¶
琅玕瑶樹隠璚樓廣寒宫闕凝素秋仙人倒乗九苞鶠¶
招我同此汗漫遊招我同此汗漫遊夜來改我江南洲¶
　　　江頭老人歌¶
茒屋江頭棲燕子暝樹㣲茫似煙雨江蛟弄月波水寒¶
夜半何人歌白紵老翁起聽醒不醒短蘆乍有驚鶬鳴¶
<pb:KR4h0117_WYG_471-3b>¶
玉壺墮影半窓白老翁醉卧魂冥冥夢中笑語不我答¶
閒情似與江鷗狎¶
　　　送人省覲¶
雨餘春漲桑乾水歸憶函闗二千里髙堂阿母日倚門¶
孤雲凝睇愁夢魂西風千里入長安一封書上紅雲端¶
麻鞋闕下拜天子乞地崦嵫出温㫖雪花如掌狐兎藏¶
燕山老梅吹古香嵗&KR0620;赴壑不可捉馬上春風吹髩脚¶
孤雲凝睇白雁歸越羅開篋裁征衣雨餘春漲桑乾址¶
<pb:KR4h0117_WYG_471-4a>¶
黄金臺下花如綺裹書匣劍西入秦沙頭冠盖何輪囷¶
伏劍對酒眼雙白白石青山照行色蒲帆(闕/)滿古渡頭¶
亂山回首芙蓉稠鳯皇城上雲起滅十二玉樓春乍隔¶
髙堂阿母日倚閭夢魂時繞華山廬汪倫當日送李白¶
我今與之情何如中條太行接函闗黄河來自崑崙山¶
望中雲氣似車盖必有名世生其間于公門閭容駟馬¶
王氏庭槐自拱把眼中見子已昻藏他日相逢馬須下¶
　　　賦得賀蘭山送李獻吉¶
<pb:KR4h0117_WYG_471-4b>¶
　徃年榆林告亟發公帑十五萬餉之大司徒檄以君¶
　徃今年寧夏缺餉乃七萬金以君徃君于邊儲逺情¶
　可謂勞且周矣諸交遊輩擇朔方形勝可詩者分詠¶
　贈焉而賀蘭之山未有作者君以行之先一日命鳯¶
　翔賦之遂從而為之詞¶
君本闗西人乃作闗西行徃年使榆林今年使朔方西¶
度黄河四千里眼中見此誠莽蒼賀蘭山髙五千仞翠¶
壁蒼峰削孤峻清泉百道草樹濃雄哉蟠據河南鎮山¶
<pb:KR4h0117_WYG_471-5a>¶
西胡虜東中國何必長城分南北君不聞胡云奪我燕¶
支山使我婦女無顔色賀蘭固是中國望可容胡虜為¶
巢穴我聞朔方兵不若榆林强不有賀蘭山朔方誰其¶
當王公設險計守國地險如此功可量君齎公帑十七¶
萬作氣鼓力功可斷死魚芳餌有明言要在得人富籌¶
算古有班定逺克收西域生封侯亦有傅介子借劍立¶
斬樓蘭頭甲兵百萬范老子西賊膽破誠壮猷君抱濟¶
時具未償投筆懐此行亦是棄繻意賀蘭入眼何壮哉¶
<pb:KR4h0117_WYG_471-5b>¶
左顧黄河流石摩賀蘭頂賀蘭日髙河日深㑹當勒功¶
摩石廪黄河洗甲山挂弓西望龍沙滅胡影¶
　　　紅梅¶
雪山石滑走白兎羽衣翩翩鐵橋路手撚三尺紫珊瑚¶
一片丹霞映霜素渴服臙脂井底泉饑餐瑪瑙甕中露¶
換骨曾分紫府丹出塵不借清風屨乾坤二月春氣濃¶
幸好逃奴逞妖嫮仙人綘節上璚霄吹落香風滿寰宇¶
黄鶴樓頭玉笛吹無縁得見藍橋嫗安能盡度世間人¶
<pb:KR4h0117_WYG_471-6a>¶
箇箇紅顔老能駐¶
　　　盆荷¶
臨溪問花花不語愁對湘波弔堯女幽魂化作水上花¶
阿誰剪取來君家知君深得種花術一朶兩朶冐波出¶
玉立娉婷澹且閒碧簪竟挿青泥間丈花船藕嫌屋矮¶
一片入口沈疴解出塵自恨骨未仙乘風無地超三千¶
瑶池燕我開瓊筵雲中時聽霓裳篇¶
　　　蘭竹¶
<pb:KR4h0117_WYG_471-6b>¶
楚臯煙雨逗寒緑秋水并刀剪一幅龍雛逐節脱錦䙀¶
蛇老退皮搠青玉碧花淺淡香一叢緑葉芬芬清滿屋¶
襲人堂下蘼蕪秋憶我山中篔簹谷裁皮可製髙祖冠¶
紉葉宜為靈均服玉山只欲洗塵氛糠竅惟知厭梁肉¶
豈知益友能化人更着此君可醫俗風霜抱節聽孤髙¶
日暮凌寒習幽獨君家有圃如瀟湘休種繁花種蘭竹¶
　　　松鶴吟¶
養禽貴養鶴種樹貴種松鶴本遼陽仙松本徂徠公君¶
<pb:KR4h0117_WYG_471-7a>¶
家老鶴白如雪萬里飛翔乃所悦君家老松青如山百¶
圍偃蹇那可攀鶴兮鶴兮時髙舉上寥廓兮下滄渚西¶
過懸圃啄青泥不逐鴟鴞争腐䑕松兮松兮但孤撑蟠¶
后土兮參青冥歴諳寒暑百不變肯與桃李争浮榮嗚¶
呼此松與此鶴閲世千年但如昨¶
　　　對雪¶
客路經初白寒深出户遲凍鴉棲易辨宿鷺起方知一¶
水界空碧諸山遺故姿蹇驢傷徑滑江上看梅時¶
<pb:KR4h0117_WYG_471-7b>¶
　　　和李獻吉遊西山韻¶
君有踏春興招呼我亦從登髙攀石磴眺逺聽山鐘風¶
起偏依樹雲來欲暗峰過橋逢野寺一逕入深松¶
　　　二¶
傍山春更好散步一相從宻樹封荒殿圓苔上古鐘門¶
通橋北路雲鎖塔前峰斜日西山下歸鴉認故松¶
　　　挽劉鍊師¶
日暮雲深處王孫不可招鐵橋春未度丹竈火初銷誰¶
<pb:KR4h0117_WYG_471-8a>¶
拄開山杖空留煮月瓢海風鶴駕逺疑赴閬風朝¶
　　　邊警¶
枉矢欃槍逼斗杓邊城烽火縱天驕經年戎馬虚奔騖¶
向夜星辰半動揺外府盡煩劉轉運北軍争得霍嫖姚¶
桑中一飯猶知報樗散無謀補聖朝¶
　　　七夕¶
綵綫珠樓月半輪共看河鼓㑹天孫兒童争喜蛛絲網¶
庭院何慚犢鼻褌書傳古香生齒頰機梭空影落匏尊¶
<pb:KR4h0117_WYG_471-8b>¶
橋填鵲石通銀浦乞巧何時呌帝閽¶
　　　潞河舟次¶
萬艘風集潞河隂同是臣民拱極心人望京華依北斗¶
津通析木貢南金峰房井井吹煙突龍舳年年逗石林¶
我亦荷君慚肉食為言國計轉愁深¶
　　　送友奉使郢州¶
春草離離春水波春卿南下興如何江頭鼓吹迎旌影¶
望外風煙入櫂歌獨上紫壇開玉璽共看蒼節度銀河¶
<pb:KR4h0117_WYG_471-9a>¶
君王南望時當宁夢裏清班㡬佩珂¶
　　　二¶
丹書金冊重封題親遣儒臣賜剪圭天建楚邦分社土¶
人迎漢使築沙堤危厓蔵裏蒐遺傳古草堂邊詠瀼溪¶
十二樓頭懷國夢客窓時誤聽朝雞¶
　　　宫詞¶
中年纔出上皇宫偏得君王寵幸隆東内有時朝太后¶
情知不是舊家風¶
<pb:KR4h0117_WYG_471-9b>¶
　　　二¶
蚤諳圖史欠吹嘘長侍宫闈備掃除一日詔宣充典奏¶
秩名應賜女尚書¶
　　　見梅一首¶
慣依書舎與漁家多在山根與水涯小院可人惟一樹¶
月明籠得半窓花¶
　　　詠梅¶
夜深和月印窓紗宛是孤山處士家短角城樓隨處起¶
<pb:KR4h0117_WYG_471-10a>¶
莫教吹到落梅花¶
　　熊一卓¶
　　　送許給事中啟衷使交趾二首¶
春明發車騎合沓集川原美人使絶域相送東郭門君¶
去豈徒然能令中國尊¶
邈矣南荒地于今過使君蠻王拜帝勅草木識人文日¶
月輿圖外應歌銅柱勲¶
　　　見新燕有懐¶
<pb:KR4h0117_WYG_471-10b>¶
城隅有髙館宴坐常寂寥海燕及春來雙飛還舊巢昔¶
去誰所迫今來誰所邀何事同心人一去邈難招¶
　　　寫㕔壁桃源圖¶
聖皇御海宇邈無夷夏分羣才争洗濯鳯凰遊中原乘¶
時佐休治史籍騰清芬聞有武陵源流水隔塵喧當時¶
避秦者此地忘朝曛花飛嵓畔雨月落松間雲引領無¶
翊戴低頭麋鹿羣住世長子孫徒喧晉宋文悠悠竟蕪¶
沒遺踪安足論¶
<pb:KR4h0117_WYG_471-11a>¶
　　　中秋同獻吉諸公登鏡光閣是夜無月¶
羣騶駕言返暮霏擁林塘出寺復入寺嬉遊殊未央支¶
公素躭客展席臨中堂銀膏照四壁團月出未光遲遲¶
動深酌語静聞啼螀爰以結歡好婉㜻金玉章願為雲¶
中鶴比翼同翺翔¶
　　　野坪為馮治之作¶
古樹藹叢薄修原帶郊坰悠悠天容展瀰瀰地勢縈桑¶
麻䕃其中朝暮聞雉鳴遊者終良辰樵牧日營營倦翼¶
<pb:KR4h0117_WYG_471-11b>¶
集幽林歸雲野墅横游子抱真性念此動髙情寵盛功¶
弗居終以託吾生¶
　　　嵗晏和仲黙韻¶
天涯寥落客嵗晩獨含思白日當空速歸雲帶雪遲風¶
煙憐去住節物愴心期對酒那能樂攄懐一賦詩¶
　　　送獻吉歸里¶
相送轉惆悵天寒聞暮鐘髙鳥去不息浮雲來㡬重河¶
闗經舊壘墟里對孤松結束平原騎翩翩塞北逢¶
<pb:KR4h0117_WYG_471-12a>¶
　　　和何仲黙遊靈濟宫韻¶
乍識花源路瀟然世外居玉壇秋雨冷紫閣晝隂虚飱¶
玉傳竒訣抄方簡異書却憐車馬客覊束未能疎¶
　　　和復李獻吉懐韻¶
暫出邊闗道親交念别羣新蕪炎雨長逺樹夕陽分路¶
險平連塞屯閒亂㸃雲無眠山館夜惆悵正思君¶
　　　上元和廷實韻兼懐獻吉¶
今夕復何夕千門候月明浮雲生漢苑積雪霽秦京漏¶
<pb:KR4h0117_WYG_471-12b>¶
下車塵暗宫中火樹晴美人一水隔竚望淚盈盈¶
　　　送王衍之還陜和廷實韻¶
遶遶郊門道沙寒驛路㣲煙花行客晩京洛故人稀野¶
岫孤雲沒春山獨鳥歸秦川隠闗塞一望一沾衣¶
　　　見白髮有感¶
四十年餘添白髮却因頭白憶青春初縁愁病斑斑出¶
自落風塵種種新已訝入梳紛滿面每於臨鏡一傷神¶
官途役役羞看汝勲業猶慚報主身¶
<pb:KR4h0117_WYG_471-13a>¶
　　　觀江漲詠懐¶
拍江忽傳春水漲柴扉即傍浪花開帆衝急雨籬前落¶
鷗逐奔濤樹裏來已被風光時引眺况多愁病獨登臺¶
欲行何處有舟楫遲日蘋風生野哀¶
　　　立春¶
嵗前三日春歸早庭樹東風欵欵吹野屋尚稀花照眼¶
江門應有鱠魚絲髙堂雲物供時賞久客山川動逺思¶
短世行蔵方自愛任教斑鬢漸差差¶
<pb:KR4h0117_WYG_471-13b>¶
　　　用前韻懐友¶
幽棲白鳥甘分席濁酒春風只掩門谷口豈無停驥宅¶
南陽實有卧龍村髙天野寺煙花豁細雨河橋草樹渾¶
多病獨愁稀㑹面古來交道與誰論¶
　　　寓大寺留題¶
今朝方外堪乘興廿載江湖只夢思老去煙花休浪笑¶
向來猿鶴果相疑松根草坐春從暖竹裏溪行晝每遲¶
世慮久知非我意人問何物更多岐¶
<pb:KR4h0117_WYG_471-14a>¶
　　　秋日過南湖小館¶
西風落葉冷侵衣坐倦江樓思入㣲鳥逐午雲過竹逕¶
鷗翻秋水上苔磯閒花幽草各自媚社燕賔鴻相背飛¶
自分心情渾吏隠風光傳語莫相疑¶
　　　送陳文鳴¶
瀟湘從古稱佳境冥漠江湖夢見之竹浦娟娟風色浄¶
花垣苒苒晝光遲香輪芳草客未倦短笛孤舟人更吹¶
獨有美人圖畫裏楚天煙水總堪思¶
<pb:KR4h0117_WYG_471-14b>¶
　　　除日雜懐¶
孤城曉角清霜度近市柴門旭日開羌笛戍闗情欲斷¶
蘭橈沙際首空回風塵荏苒催蓬鬢雲物凄凉戀古臺¶
却憶帝鄉仙馭逺漫天雨露不勝哀¶
　　　登翠華巖¶
勝地來過雙眼明翠華巖上春日晴水禽飛來浦溆静¶
山郭浮近川湖平濃花古洞幽幽發細雨寒原黯黯生¶
遊宦偶然耽野趣題詩長憶謝宣城¶
<pb:KR4h0117_WYG_471-15a>¶
　　　送同寅郭魯瞻犒戎宣府同廷實伯明¶
嫋嫋垂楊拂御溝青青芳杜徧春洲三闗路接邊城逈¶
獨樹雲移使節幽月映寒塘生逺夢鶯啼深院亂新愁¶
丈夫早試安邊䇿坐制河山百二秋¶
　　　送顧進士使浙纂修¶
漠漠江湖生逺愁青青蘭杜繞芳洲煙林對酒濃花發¶
夕館懐人長漢流吳下清風過舊宅越中啼鳥伴行舟¶
公餘定自多詞賦司馬才髙更勝遊¶
<pb:KR4h0117_WYG_471-15b>¶
　　　立春¶
紫閣晴雲流複道竹門初日麗芳塵籬前雪水繞村白¶
湖上栁條垂路新冷雨凄霜應却避流鶯乳燕漫逢辰¶
獨憐漢使浮槎近翹首星河萬象春¶
　　　巡廣過家朱君佐設飲寺中有贈用其韻復之¶
　　　　時君佐書考北上¶
野堂髙㑹麥秋天憶共攀花十二年座對薰絃如昨夢¶
棹迎芳草又離筵乘時鸞鳯雲霄立抱日魚龍澤國眠¶
<pb:KR4h0117_WYG_471-16a>¶
只恐天涯來雁少瘴鄉秋色渺風煙¶
　　　送朱君佐應朝北上¶
花封暫假金閨彦棨㦸遥臨劍水清芳草㡬年勞别夢¶
寒雲十月倍離情居人愁望青鳬逺仙侣同飛彩鷁輕¶
賈誼定應前席問經綸知不負蒼生¶
　　　觀春水有感¶
二月煙濤天際來病懐憂思一登臺濕雲屯樹鶯新到¶
鳴雨灑江花亂開坐浪漁舟終逺去横空隼鳥亦低迴¶
<pb:KR4h0117_WYG_471-16b>¶
香蘋欲採汀洲逺目斷蘭橈心更哀¶
　　　懐京友¶
閬苑十年同㑹好滄江千里獨栖安燕臺逺樹春雲暗¶
楚館繁花晝雨寒不分山鐘揺夢促無端海鶴度書難¶
傷心桂棹風波隔日晏空歌澧有蘭¶
　　　遊感山用老杜韻¶
野寺來遊記徃年入門流水漫潺湲交游白首憐誰在¶
塵路青山有夢傳禪榻卧雲疑隔世暮鐘聞浦未回船¶
<pb:KR4h0117_WYG_471-17a>¶
春潮來徃君休問無事沙鷗只晏眠¶
　　　春興¶
塵世光隂徒草草林居風物亦菲菲花間雨濕身常慣¶
竹裏月明人乍稀昨日暖薰幽澗草春雲新長北山薇¶
滄江白鳥知人意戀戀沙橈故不飛¶
　　　汪司驥席上對菊¶
錦席秋軒流客觴階除遲菊戀年芳翠條苒苒初經雨¶
青蕋娟娟欲候霜幸為分回供閴寂空然别去夢寒香¶
<pb:KR4h0117_WYG_471-17b>¶
小車如覓東溪路敗屋疎籬是醉鄉¶
　　　贈友人約徃看菊¶
愛汝野亭風日幽寒花石路晩雲稠闗心異品虚看譜¶
滿目清霜可負秋仙侣自應吟閬圃儒衣能許坐寒流¶
草堂空閉閒風雨為惜年芳易白頭¶
　　　和獻吉晩出禁闥¶
遥望朱門啟宫花映繡盤年年春二月燕子入長安¶
　　　春日謁陵途中¶
<pb:KR4h0117_WYG_471-18a>¶
耳畔聞啼鳥悠悠客路情山城春共逺花發不知名¶
　　　送客城南¶
楊栁河橋館春風倒玉壺離情不可道江路滿䕷蕪¶
　　　送客南還有感¶
遥望城南道青青草色新春風生錦棹時送楚江人¶
　　　出居庸¶
沙上望行人日暮愁心絶江南四時春邊地五月雪¶
　　　懐友¶
<pb:KR4h0117_WYG_471-18b>¶
驛路連雲暗溪朝帶月渾美人不可見此夜欲銷魂¶
　　　山中口占¶
亂石蒼松逕藹藹春風和白雲不作雨空占碧山阿¶
　　　山西郊聞鶯¶
冉冉郊西路繁煙弄栁條東風殊解意催送鳥聲嬌¶
　　　春水和杜子韻效其體¶
何處水來驟爾强漲號徹夜誰能當開門江檻已不見¶
㡬個輕鷗浮席傍¶
<pb:KR4h0117_WYG_471-19a>¶
　　　經姑蘇有感¶
闔閭城邊迴短棹行行煙栁入江臯萋迷碧草吳宫裏¶
春色年年發綘桃¶
　¶
　¶
　¶
　¶
　¶
<pb:KR4h0117_WYG_471-19b>¶
　¶
　¶
　¶
　¶
　¶
　¶
　¶
　石倉歴代詩選巻七十一¶
