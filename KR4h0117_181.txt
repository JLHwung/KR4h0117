# -*- mode: mandoku-view; -*-
#+TITLE: 石倉歷代詩選
#+DATE: 2015-08-25 00:38:13.453314
#+PROPERTY: ID KR4h0117
#+PROPERTY: BASEEDITION WYG    
#+PROPERTY: JUAN 卷一百八十一
<pb:KR4h0117_WYG_181-1a>¶
欽定四庫全書¶
　石倉歴代詩選卷一百八十一¶
　　　　　　　　　　　　明　曹學佺　編¶
　宋詩五十八¶
　　劉子翬¶
　　　遊龍潭¶
四客同笑言一僧陪杖屨徜徉山水窟適意忘晨暮疎¶
鐘巖北寺細竹溪南路中流石參錯不礙潺湲&KR1140;泓澄¶
<pb:KR4h0117_WYG_181-1b>¶
小龍潭潤氣金碧聚時驚木葉墜俯見儵鱗度斯遊非¶
預期偶爾造佳處㓜輿丘壑情陶令琴觴趣淹留慰所¶
願惟以賓友故夕陽淡寒山遲囘不能去¶
　　　巡寨偶書¶
窮冦轉趨海吾邦備宜先連年戍役頻徵兵及漁佃扶¶
戈或稚齒嬰胃仍華顚未知戎伍肅朱旗亂長吀林端¶
晩燧發石際飛梯懸﨑嶇樵牧地萬竈生浮煙我行視¶
營柵兒戲端可憐倚兹形勢險㓂至常遷延羣兇昔吾¶
<pb:KR4h0117_WYG_181-2a>¶
軍赤指抨鳴弦防胡屢瓦解合㓂俄星連猶多燕趙兒¶
意氣非當年駢車載珍寶結騎馳嬋娟時危天稔亂事¶
豈汝能專怒風飛驚濤河梁失歸船四顧天地黒攬衣¶
思茫然¶
　　　春寒偶書¶
浮雲匿晨暉雨雹驚春晝天公號令乖陰晴變何驟小¶
徑踐芳泥通渠走寒溜風顚萬木偃氣凛孤闈透鵷鸞¶
䕶巢翔奈此羣雛㓜擁爐烏薪然雙手慵出袖褰幃望¶
<pb:KR4h0117_WYG_181-2b>¶
空明屋角見遙岫良朋不可招塊處慚孤陋青青桃葉¶
長奕奕蘭花秀長吟曷咨嗟佳辰去難又¶
　　　入白水訪劉致中昆仲¶
夜雨歇清曉山椒雲氣昬駕言聊出遊窈窕窮川原側¶
㡌避横篠揚袪障晴暾春泉散石壁細草羅丘園陟峻¶
已逾嶺窺深更緣源喬松旁澗折垂柯激潺湲過籟寒¶
慘慘驚林白翻翩造幽景寥閴勝絶難具論僕夫知余¶
樂踟蹰為停軒惜無徙倚地時來此開尊暮投鵞峰宿¶
<pb:KR4h0117_WYG_181-3a>¶
青燈耿柴門相從二三子交情久彌敦談𤣥測彖象攬¶
佩紉蘭蓀願言固所懷丘壑吾道尊¶
　　　攜笻¶
晨起偶無事携笻出潭川翩翩雙鳬飛宛若導我前林¶
静滴殘雨村深澹寒煙當春足膏澤俯夏餘清妍野溜¶
綠交貫山花紅接連雄觀發新竒勝地窮攀緣據石弄¶
驚急班荆蔭連卷幽懷脱塵拘如超混芒先向令作興¶
來未必勝偶然榮觀事多乖内取樂乃全他時誰繼遊¶
<pb:KR4h0117_WYG_181-3b>¶
此意遥相傳¶
　　　和李巽伯春懐¶
山寒古寺清㫁續春朝雨遙憐遠客情寂莫誰晤語平¶
生氣軒昻失意今易與有酒即佳辰無兵皆樂土微吟¶
對節物林静幽花吐悠悠念鄉邑耿耿悲豺虎知有濟¶
時才從横在談麈功名恐未遲老翮期更舉¶
　　　懐致仲¶
夢覺殘夜永山寒氣逾清林幽萬籟息月出虚堂明披¶
<pb:KR4h0117_WYG_181-4a>¶
衣坐復起懷人思空盈經時不對面素榻浮埃生遙知¶
念盍簮臨風亦關情褰幃望岐路慨然欲宵征無人導¶
我先何因識門庭仰憑鴻雁飛書詞寫深誠詞多意莫¶
宣益遣幽恨并¶
　　　雙樹¶
猗猗映門樹團團若雙葢微風薄層霄髣髴逓清籟逍¶
遙歩其下秀色吾所愛秋來霜葉紅飄落不相待¶
　　　途中¶
<pb:KR4h0117_WYG_181-4b>¶
小市猶依海横橋欲跨汀雨餘榕徑冷春晩苧田青薄¶
宦低豪氣浮生惜壯齡急流歸亦好憂患飽曽經¶
　　　次韻張守秋懐¶
杖藜乗興出佳處每關情白石溪流淺黃花籬落青林¶
煙經雨薄野日傍山明頼有杯中物愁懷得暫平¶
　　　與原仲至交溪橋¶
倦憇春橋午囘環翠碧重亂溪流背海新桞色欺松厭¶
市常思野為官不及農喜逢湖上客談話得從容¶
<pb:KR4h0117_WYG_181-5a>¶
　　　道中¶
微風收宿靄細路遶平臯石亂春溪急山寒曉月高鳥¶
聲時出樹花氣欲侵袍行役兼清賞驅馳未覺勞¶
　　　寄蜀¶
有客傳歸信愁懷得暫寛兒童占鵲喜鄰里借書看離¶
蜀秋方半浮湘嵗欲䦨柴門頻灑掃夢想見征鞍¶
　　　訪原仲仙居¶
寂寂臨湖屋湖風為掩門鳥聲幽谷樹山影夕陽村好¶
<pb:KR4h0117_WYG_181-5b>¶
事長留客雖貧亦置樽平生孤淡意去此欲誰論¶
　　　致明攜酒來雲際¶
有客携家釀敲門訪病翁一春寒食過幽寺晚晴中嫰¶
竹扶簷綠殘花葢地紅牢愁頼君破歸意莫怱怱¶
　　　過致思新齋¶
酷愛鵞溪水潺潺傍馬流落梅寒崦静啼鳥暮村幽我¶
病今朝已君家有酒不新齋最竒絶差得少淹留¶
　　　寄張子平¶
<pb:KR4h0117_WYG_181-6a>¶
老矣張平子飄零客此州清樽如有伴白髮不知愁雨¶
燕梢簾入風花擁檻浮夢中家在否歸興莫悠悠¶
　　　晚飲¶
招提聊駐屐却去白雲堆老眼看山倦餘懷向酒開晩¶
凉微雨送秋意一蟬催醉裏揮犀妙方知有逸才¶
　　　次韻長河壁間韻¶
竄䑕驚殘夢蕭蕭老屋虚風聲傳遠瀬寒意入秋蔬客¶
路漂搖久歸身憔悴餘西窗滿殘照髣髴似吾廬¶
<pb:KR4h0117_WYG_181-6b>¶
　　　望京謡¶
雙鑾北狩淹歸轂寂莫梁園春草綠猶傳故老守孤城¶
官軍不到黃河曲連雲樓櫓已灰燼更倚窗扉防箭鏃¶
招兵大半出羣盗繡䘿䝉衣屢飜覆前宗後社力誅鋤¶
白刅如霜挂人肉州橋燈火夜無光夾道狐狸晝相逐¶
徃時汴泗絶行舟市糶十千塵滿斛衣冠避敵多在南¶
北馬卻食江南粟誅臣武士力俱困海角飄搖轉黄屋¶
盤庚五遷方擇利昆陽一戰何當卜懷王作客寧不歸¶
<pb:KR4h0117_WYG_181-7a>¶
漢祚承天終必復夕烽明處望千門孤臣祗欲吞聲哭¶
　　　明皇九馬圖¶
書生兀兀園不窺見馬豈辨騮與騅開圖九駿立突兀¶
模&KR0008;知是真龍兒奔雷蹴踏原野動曵練慘錯風沙隨¶
華纓金絡豈不好矯首奮迅那容覊吾聞取驥如擇士¶
競愛妥帖驚權竒士懷倜儻衆論斥馬有憔悴羣駑欺¶
六閑豢養固恩厚横氣摧折常鳴悲丹青儻不逄妙手¶
萬世豈識真龍姿因思中原政格鬬鐵騎倐忽銀山移¶
<pb:KR4h0117_WYG_181-7b>¶
著鞭安得致此物掩巻四顧徒歔欷¶
　　　次韻蔡學士梅詩¶
梅梢破白香清切凊雨含春不成雪瑶池髣髴萬妃遊¶
縞羣練帨何鮮潔凌晨燦爛忽驚眼客中又過嘉平月¶
年年見梅非昔地海角尋芳更愁絶多情欲伴曉雲飛¶
有恨只教啼鳥説兵厨况是酒如澠東閤喜聽談吐屑¶
飄零使我歡意盡山城暮角聲嗚咽庭邊一樹春最晩¶
照影遙憐水方折暫忙不到今幾時南北枝頭開又歇¶
<pb:KR4h0117_WYG_181-8a>¶
新辭婉媚發春妍未害廣平心似鐵¶
　　　荔子歌¶
炎精孕秀多靈植荔子佳名聞自昔絳囊剖雪出琱盤¶
尋常百果無顔色閩天六月雨初晴星火熒煌曜川澤¶
歘如彩鳯戲翺翔爛如彤雲堆翕爀我聞二和全盛時¶
貢輸不減開元日繡衣中使動輶車黃紙封林遍阡陌¶
浮航走轍空四郡妙品人間無復得似聞供御只纎毫¶
往徃盡入公侯宅驪山廢苑狐兎靜艮嶽新宫鼙鼔急¶
<pb:KR4h0117_WYG_181-8b>¶
繁華今古共凄凉遶樹行吟悲野客¶
　　　法石見李漢老參政¶
我識今朝李翰林十年隔絶飛寸心素書每逢雙鯉得¶
雲路欲倚長梯尋翰林昔叅建炎政想見中興人物盛¶
方圓齟齬不足論角巾雅有江湖興玉堂草詔禠兇魄¶
丹陛陳謨發天聽介圭便合趣公還只今密勿才稀並¶
自憐隨牒東南奔假道因得登龍門怪余髯面益老矣¶
一笑問勞情彌敦僧坊蕭蕭遠闤闠豈料飄零獲清對¶
<pb:KR4h0117_WYG_181-9a>¶
牛行尚憶王相宅曩日交游幾人在濁酒青燈夢寐間¶
九州四海煙塵内區區王事今有程暫見復别難為情¶
長亭喚馬一悽㫁壁月曉堕桐花城¶
　　　夢仙謡(并引/)¶
　　劉致明夢與七客游仙胡原仲與焉其事甚異致¶
　　明清修純實非夸誕人也因為作謡以記之他時¶
　　二人凌太虚誦此謡當懐所謂病翁者耶¶
鵞子峰前波色清劉郎看山無俗情癯儒自昔有仙骨¶
<pb:KR4h0117_WYG_181-9b>¶
夜夢體飛如葉輕雲中不識朝天路雙童導我凌空去¶
側身度巖隈盤盤復囘囘翛然意徃形不礙石窟蘚竇¶
俄天開乗槎夜泛牛女渡鞭鸞曉入金銀臺花深不逄¶
人時聞佩環聲仙翁睡起方結襪見客坦易無崖垠擊¶
䝉兾垂矜叩妙獲一言駐紅却白非難事貪生慮死真¶
愚計當時同遊七姓俱但記古月成胡字塵縁未㫁不¶
得留海風吹過蓬瀛洲覺來窗戸㝠矇曉玉鏡晶晶堕¶
松杪¶
<pb:KR4h0117_WYG_181-10a>¶
　　　夜過王勉仲家宿酒數行為作此歌¶
遙林帶雪迷村畔伶俜一馬行無伴故人家住丁坂頭¶
停驂邂逅成清欵犯寒如我猶空腹地爐然薪架紅玉¶
花瓷湯酒欲生香竹外庖厨聞刴肉夫君不有中饋賢¶
咄嗟辦此何神速酒酣意氣悲荆棘尚憶朱甍舊時宅¶
豺狼得志竟何成至今人骨如霜白亂離少有闔門在¶
漂蕩俄驚五年隔數畆荒田已失耕一間茅屋仍留客¶
客情主意歡難盡短臘窮冬春欲近明朝分手更愁人¶
<pb:KR4h0117_WYG_181-10b>¶
且覆清觴莫留賸¶
　　　書事¶
黃河鑿鑿氷成路人語寒空氣成霧此時泣血念鑾輿¶
玉體能勝凛冽無蒼黃天歩䝉塵去畫衮飄零傷嵗暮¶
飛書倘未伐姦謀我服雖華何忍御¶
　　　清江行¶
漁翁一棹老清波稚子學語能漁歌日暮沙頭寒爇竹¶
雨餘船角亂堆簑鬻殘小鮮仍自鱠湖海茫茫醉鄉内¶
<pb:KR4h0117_WYG_181-11a>¶
夜䦨酒渴漱寒流月照蘆花上篷背¶
　　　次韻張守壺山詩¶
松根繫馬望巑岏乘興攀躋不作難日出漸看林霧散¶
潮來先覺海風寒遙連釣石多紅樹半出僧垣盡綠竿¶
不見雙旌來視稼憶君對酒豈能歡¶
　　　次韻陳成季郡㑹¶
疾雨狂風恨若何芳辰坐覺等閒過惜花意欲春長在¶
對酒年來飲不多雅㑹欣聞珠履集新詞好付雪兒歌¶
<pb:KR4h0117_WYG_181-11b>¶
風流閣老推前輩喜客温顔似醉酡¶
　　　北風¶
雁起平沙晚角哀北風囘首恨難裁淮山已隔邊塵㫁¶
汴水猶穿故苑來紫色蠅聲真倔强翠華龍衮暫徘徊¶
廟堂此日無遺䇿可是憂時獨草菜¶
　　　同原仲茂元致和入開善¶
寒聲蕭蕭霜葉秋石路磽确穿林幽雲橫遠岫若平㫁¶
風約小溪如倒流偶經名藍亦終日喜有勝士同兹遊¶
<pb:KR4h0117_WYG_181-12a>¶
移牀果茗咄嗟辦曵杖欲歸仍更留¶
　　　原仲温其彦藻彦符致明集敝廬¶
清樽勸客且留連亂後相從亦偶然三徑生涯鄉社裏¶
一秋心事菊花前向來憂喜皆陳迹老去光陰逐㫁弦¶
懷抱故人今有幾只因情話可忘年¶
　　　宿雲際偶題¶
榖雨都無十日間落紅棲草已斑斑曉煙未放屋頭樹¶
春漲欲浮天際山翠葢縈風沈遠坂漁舟驚浪落前灣¶
<pb:KR4h0117_WYG_181-12b>¶
鐘聲認得林邊寺嵗嵗籃輿獨往還¶
　　　次韻原仲幽居¶
貴賤營營各有求柴門晝掩静幽幽讀書無效空千卷¶
學稼雖勤少一丘感慨舊餘王粲賦棲遲今倦長卿遊¶
幔亭莫失春風約我亦身如不繫舟¶
　　　屏跡¶
屏跡山樊避世喧晚風落日静柴門寒泉遶竹通幽圃¶
小徑穿田入别村散策微吟霜葉脱鈎簾宴坐碧雲翻¶
<pb:KR4h0117_WYG_181-13a>¶
閒中興味知何晚絶口名途不更言¶
　　　山寺見牡丹¶
倦遊曽向洛陽城幾見芳菲照眼新載酒屢穿卿相圃¶
傍花時值綺羅人十年客路驚華髮囘首中原隔戰塵¶
今日尋芳意蕭索山房數朶㺯殘春¶
　　　送六四叔之茶陵¶
底用怱怱便據鞍離觴縱滿不能歡瀟湘萬里客愁遠¶
鶗鴂一聲春事䦨此去宦遊當益顯時來功業自非難¶
<pb:KR4h0117_WYG_181-13b>¶
似聞幕府資竒畫好借雄風㺯羽翰¶
　　　同詹明誠傅茂元遊晞真館有詩因次韻¶
橘柚垂紅古觀秋歸途邂逅得尋幽晴沙散策隨山遠¶
夜月囘船信水流勝處無詩端可恨他時有酒更來遊¶
相陪二妙平生友老矣襟期共一丘¶
　　　㑹蔡子思張叔獻二教授¶
膠庠夙昔記追隨物變時移萬事非曉闕風煙征騎滿¶
夜窗燈火故人稀中郎秉德無瑕纇平子談經有肻歸¶
<pb:KR4h0117_WYG_181-14a>¶
獨我衰遲愧朋友蹉跎已覺壯心違¶
　　　翁仁山受恩歸恩以詩相訪因次其韻¶
寒堦響葉終日静剝啄欣聞人叩關一聽清言風灑座¶
幾囘幽夢月沈山遺珠未許留滄海老驥縱聞在六閑¶
獻策明光豈無用人心乆矣厭多艱¶
　　　防江行¶
朝來殺氣秋千里無立草翩翩黒幟飛結壘天長道獵¶
罷楚天寒黃雲淡如掃¶
<pb:KR4h0117_WYG_181-14b>¶
漢家飛將雄夜戰蕪城北雙刀斫盡刓月暗穿圍出低¶
頭㧞勁箭却向敵軍射¶
寒烽隔水明敵意猶叵測君王自臨戎萬騎隨清蹕士¶
氣薄層霄攙搶夜無色¶
　　　宴坐巖¶
青青椃樹林下蔭蒼蘚石幽人宴坐時懷抱忘所適不¶
見暮樵歸寒山雨中碧¶
　　　凉隂軒¶
<pb:KR4h0117_WYG_181-15a>¶
北窓何所見疎竹雜遙岑凉飈思有無虛簷動蕭森此¶
興何由盡移牀入翠陰¶
　　　次韻六四叔村居即事¶
飯了呼童疊石門雨餘幽事不勝繁花殘何用深惆悵¶
梧竹新陰又滿園¶
　　　田家¶
長空淡淡如雲掃暮過田家風物好耕犂倚戸寂無人¶
飢牛卧齧牆根草¶
<pb:KR4h0117_WYG_181-15b>¶
　　　贈宗周賓¶
我車南君車北相逄總是天涯客擁爐談笑一燈殘出¶
門風雨千山隔¶
　　　景陽鐘二首¶
景陽鐘動曉寒清度桞穿花隠隠聲三十六宫梳洗罷¶
却吹殘燭待天明¶
一刀殘月淡觚稜遙望林梢曉色升寂莫小簾風露冷¶
玉盆脂水已生冰¶
<pb:KR4h0117_WYG_181-16a>¶
　　　寒澗¶
林間幽鳥啄枯槎落盡寒潮一澗沙獨木橋西遊子宿¶
酒旗斜日兩三家¶
　　　秋望¶
輝輝江日已沈西隠約餘紅泛𣺌瀰却上松岡望秋色¶
偶逄僧話立多時¶
　　　得沖佑命¶
幾年歸夢水雲間猿鶴重尋已厚顔慚愧君恩猶竊祿¶
<pb:KR4h0117_WYG_181-16b>¶
官衘偏帶武夷山¶
　　　悠然堂和致明絶句¶
清霜一夜倒蒹葭放出湖光徹遠沙漠漠浮煙收欲盡¶
晚風輕浪蹴銀花¶
　　　燕子¶
燕子營巢得所依銜泥辛苦傍人飛秋風一夜驚桐葉¶
不戀雕梁萬里歸¶
　　　絶句¶
<pb:KR4h0117_WYG_181-17a>¶
目送孤鴻獨倚樓晚風吹淚更橫流蕉花落處蠻烟碧¶
六十三程是白州¶
　　　汴京紀事¶
聯翩漕舸入神州梁主經營授宋休一自北人來飲馬¶
春波惟見㫁氷流¶
篤耨清香歩障遮並桃冠子玉簮斜一時風物堪魂㫁¶
機女猶挑韻字紗¶
萬炬銀花錦繡圍景龍門外軟紅飛凄凉但有雲頭月¶
<pb:KR4h0117_WYG_181-17b>¶
曽照當時歩輦歸¶
盤石曽聞受國封承恩不與倖臣同時危運作高城砲¶
猶解捐軀立戰功¶
梁園歌舞足風流美酒如刀解㫁愁憶得少年多樂事¶
夜深燈火上樊樓¶
輦轂繁華事可傷師師垂老過湖湘縷衣檀板無顔色¶
一曲當時動帝王¶
　　　得天台命¶
<pb:KR4h0117_WYG_181-18a>¶
暖風環佩滿芳洲貝闕珠宫憶舊遊此日劉郎心似水¶
桃花空遶暮溪流¶
　　　遊宻菴¶
病身偏與静相宜着意悠悠定自癡兀坐南窗了無語¶
篆花縈處一星移¶
　　　絶句送巨山¶
二年寄跡閩山寺一笑翻然向浙江明月不知君已去¶
夜深還照讀書窗¶
<pb:KR4h0117_WYG_181-18b>¶
　　　有懐¶
滿空寒雨雜飛煙湖上先生擁褐眠借問茆齋容客否¶
夜燈相伴讀韋編(胡原仲/)¶
結茆同隠水雲間何日柴車不徃還憶得松林長嘯罷¶
歸時明月徧秋山(劉温其/)¶
風驚枯葦白花浮欲下横橋晩更留惆悵不逢吳季子¶
一溪寒水帶煙流(吳公路/)¶
曽訪高人上翠峯至今清興逐松風籃輿夢想行山處¶
<pb:KR4h0117_WYG_181-19a>¶
白葛花開細雨中(密庵/)¶
　　　約致明入開善不至¶
偶臨沙㟁立多時淡淡煙村日向低幽事挽人歸不得¶
一枝梅影侵澄溪¶
　　　夜涼¶
茆舍蕭蕭暑雨餘夜凉清若在冰壺一窗月上杉篁影¶
便是人間水墨圖¶
　　　次韻朱喬年送山老住三峰¶
<pb:KR4h0117_WYG_181-19b>¶
平生耳裏三峰寺况識峰頭舊主人借我一笻扶病去¶
月林松吹度綸巾¶
　　　寄題黄應亨東明齋¶
青藜不復來人世好學如君自少雙頼有羲和鞭日轂¶
晩紅常照讀書窗¶
齋居雅意與誰論㑹見依光沭寵恩慚愧野人欺我嬾¶
相招炙背坐松根¶
　　　送致明之髙沙¶
<pb:KR4h0117_WYG_181-20a>¶
忽驚風袂去翻翻老子吟毫強更援底事幽懷却成惡¶
鵞峯一㸃入離樽¶
　附䟦家藏劉病翁遺帖¶
病翁先生壯嵗棄官端居味道一室蕭然無異禪衲視¶
世之聲色權利人所競逐者漠然若亡見也熹蚤以童¶
子獲侍左石先生始亦但以舉子見期而熹竊窺觀見¶
其自為與所以教人者若不相似暇日僭有請焉先生¶
欣然嘉其有志始為開示為學門戸朝夕誨誘亹亹不¶
<pb:KR4h0117_WYG_181-20b>¶
倦其後先生屬疾熹適行役在外亟歸省問先生喜甚¶
顧而語曰病中無可與語幸吾子之來歸也自是日奉¶
湯藥先生所以教詔益詳期許益重至為俱道平生問¶
學次第傾倒無餘一日從容因出詩一篇見授先生性¶
不喜書常時詩文率多口占使諸生執筆獨此與贈劉¶
致明丈長句皆手書之其意可見也既又發故箧得碎¶
紙數十皆平日省躬自厲之言稍以先後次為一篇命¶
熹與同舍生黃銖筆之復取閲視手自更定數十字間¶
<pb:KR4h0117_WYG_181-21a>¶
不一日遂啓手足諸子妷乃共發其先所緘封遺書數¶
副皆熹未歸時所留處畫庶事徧及遺孤復有片紙屬¶
熹為作張公書末有勉力大業之語熹始得位受而寶¶
藏之以至于今不敢失墜然而躬行不力老大無成不¶
能有以仰副當日付授之意抱此愧恨每念將無以見¶
先生于地下今病已力何所復云始取遺墨聯為一編¶
而序其本末以示子孫且以示諸同志使于前脩景行¶
之懿知所䟦慕而又視熹之慵惰無聞以為前車之戒¶
<pb:KR4h0117_WYG_181-21b>¶
也熹字元晦亦先生所命其祝詞具在以非臨終手筆¶
别附他巻先生沒以紹興十七年丁卯後五十二年慶¶
元己未五月丙申門人朱熹謹書¶
　¶
　¶
　¶
　¶
　石倉歴代詩選巻一百八十一¶
